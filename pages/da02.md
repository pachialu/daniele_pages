---
layout: page
title: 2
---
[<-indietro](da01.html) [avanti ->](da03.html)

--------------------------------
#### Il primo sogno di Nabucodonosor

<sup>1-4</sup> Una notte, durante il secondo anno del suo regno,
Nabucodonosor fece un sogno. Rimase talmente sconvolto che non riuscì
più a dormire. Allora fece chiamare i saggi, i maghi, gli incantatori e
gli astrologi per spiegargli quello che aveva sognato. Quando arrivarono
e si presentarono, il re disse: “Stanotte ho fatto un sogno che mi ha
sconvolto. Vorrei sapere da voi la spiegazione di quello che ho
sognato.” I maghi risposero al
re<sup><a href="#fn__1" id="fnt__1" class="fn_top">1)</a></sup>: “Lunga
vita a voi, maestà! Raccontateci che cosa avete sognato e noi ve lo
spiegheremo.”

<sup>5-6</sup> Il re disse: “Ascoltate bene. Ho deciso che se non mi
rivelerete il sogno e il suo significato vi farò a pezzi e ridurrò le
vostre case a una discarica. Se invece me lo spiegherete vi farò
diventare ricchi e famosi. Perciò ditemi cosa ho sognato e cosa
significa.”

<sup>7-9</sup> I maghi ci riprovarono, e dissero al re: “Maestà,
raccontateci cosa avete sognato e noi vi daremo la spiegazione.” E il
re: “Vedo che cercate di prendere tempo perché avete capito che non ho
intenzione di cambiare idea. Ma se non mi rivelerete quello che ho
sognato, finirete tutti alla stessa maniera. Mi sembra invece che vi
siete messi d'accordo per fare i furbetti e cercare qualche stratagemma,
sperando che cambi qualcosa. Invece, prima di tutto, dovete dirmi cosa
ho sognato. Solo così sarò sicuro che poi me lo saprete spiegare.”

<sup>10-13</sup> I maghi protestarono: “Maestà, nessuno di noi può fare
quello che voi ci imponete. Nessun re, per quanto grande o potente, ha
mai chiesto una cosa simile a un suo indovino, mago o incantatore. Ci
state chiedendo una cosa impossibile: nessuno può darvi la risposta, se
non forse gli dèi, che però non abitano qui con noi.” A questo punto il
re si infuriò, e diede ordine di uccidere tutti i saggi di Babilonia. La
sentenza venne resa ufficiale e i saggi, compresi Daniele e i suoi
compagni, stavano per essere ammazzati.

#### Dio rivela il sogno a Daniele

<sup>14-15</sup> Daniele parlò con prudenza e saggezza ad Arioch, il
capo delle guardie del re, che si stava organizzando per sterminare i
saggi di Babilonia, e gli chiese come mai una sentenza così dura da
parte del re. Arioch gli spiegò.

<sup>16-18</sup> Subito Daniele si presentò dal re supplicandogli di
concedergli ancora un po' di tempo prima di spiegare il significato del
suo sogno. Daniele tornò a casa e raccontò tutto ai suoi compagni
Anania, Misaele e Azaria. Li invitò a supplicare il Dio del Cielo, che
avesse pietà, e che rivelasse questo sogno misterioso, e che non fossero
uccisi, né loro, né gli altri saggi di Babilonia.

<sup>19-23</sup> Durante la notte, a Daniele venne svelato il mistero
con un sogno. Allora Daniele lodò il Dio del Cielo dicendo:  
“Ringraziamo Dio in ogni momento perché è saggio e potente!  
E' lui che decide i tempi e gli eventi, abbatte i re o li tiene in
piedi.  
Lui dona intelligenza ai saggi, e la prudenza agli intelligenti.  
Svela i segreti più misteriosi, conosce le cose che si nascondono nel
buio. Lui è avvolto di luce.  
Io voglio lodare e ringraziare te, Dio dei miei antenati:  
tu mi hai donato la saggezza e la forza.  
Hai risposto alla nostra preghiera e ci hai fatto sapere quello che
preoccupa il re.”

#### Daniele dà al re la spiegazione del sogno

<sup>24-25</sup> Poi Daniele andò da Arioch, l'ufficiale incaricato dal
re di uccidere i saggi di Babilonia, per dirgli: “Non uccidere i saggi
di Babilonia! Portami dal re e gli darò la spiegazione del sogno.”
Arioch portò subito Daniele dal re e disse: “Maestà, tra gli Ebrei
deportati c'è uno che può darvi la spiegazione del sogno.”

<sup>26-28</sup> Il re, rivolto a Daniele, detto anche Baltazzar, gli
domandò: “E' vero che puoi raccontarmi il sogno e darmene la
spiegazione?” Daniele gli rispose: “Maestà, nessun saggio, nessun mago,
nessun indovino, nessun incantatore potrà svelarvi il mistero del sogno.
Ma in Cielo c'è un Dio che rivela i misteri. E' lui che fa conoscere a
voi, re Nabucodonosor, il futuro.”

<sup>28-30</sup> “Ecco quello che avete visto in sogno mentre dormivate:
appena vi siete coricato, Maestà, avete cominciato a pensare al futuro.
E Dio che svela i misteri ve lo ha anticipato. Per quanto mi riguarda,
questo sogno misterioso mi è stato rivelato non perché sono più
intelligente degli altri, ma per poterlo spiegare a voi e dare un senso
alla vostra angoscia.”

<sup>31-35</sup> “Ecco quello che avete visto, Maestà: in piedi davanti
a voi c'era una statua altissima e imponente, che brillava come il sole.
La testa della statua era di oro puro, il petto e le braccia d'argento,
la pancia e i fianchi di bronzo, le gambe di ferro, e i piedi di ferro
mista a terracotta. Mentre guardavate, una roccia si è staccata dalla
montagna senza intervento umano, è andata a sbattere contro i piedi di
ferro e terracotta della statua e li ha distrutti. Dopo il ferro e la
terracotta, si sono polverizzati anche il bronzo, l'argento e l'oro.
Come fuochi d'artificio in paese d'estate, il vento li ha portati via
senza lasciare traccia. Nel frattempo la roccia che aveva colpito la
statua è diventata una grande montagna che ha coperto tutta la terra.”

<sup>36-43</sup> “Questo è il vostro sogno, Maestà; e questa è la sua
spiegazione: voi siete il più grande di tutti i re. Il Dio del Cielo vi
ha dato autorità, potenza, forza e onore; vi ha fatto capo di tutti gli
uomini, gli animali e gli uccelli, su tutto il territorio: voi siete il
loro padrone. Quindi, Maestà, la testa d'oro siete voi! Dopo di voi,
sorgerà un altro regno, meno potente. Poi un terzo regno, quello di
bronzo, dominerà la terra. Seguirà un quarto regno, duro come il ferro.
Come il ferro spezza e distrugge tutto, così quel regno romperà e
ridurrà in polvere i regni precedenti. Come avete visto, i piedi della
statua e le loro dita sono di terracotta mista a ferro: questo significa
che il regno non sarà unito. Ma avrà qualcosa della durezza del ferro
perché, come avete visto, il ferro è unito alla terracotta. Le dita
fatte di ferro e terracotta indicano che questo regno sarà in parte
forte e in parte fragile; fanno anche capire che alcuni re faranno
alleanze attraverso matrimoni ma, come il ferro non si mescola con la
terracotta, queste alleanze non saranno stabili.”

<sup>44-45</sup> “Al tempo di questi re, il Dio del Cielo farà nascere
un regno che non sarà mai distrutto e non cederà mai il governo a
un'altra nazione. Questo regno durerà per sempre, dopo aver distrutto
tutti i regni precedenti e aver messo fine alla loro esistenza. Ecco il
significato della roccia che avete visto staccarsi dalla montagna senza
intervento umano, per demolire il ferro, il bronzo, la terracotta,
l'argento e l'oro della statua. Così, Maestà, il grande Dio vi ha fatto
conoscere il futuro. Il vostro sogno è una vera rivelazione e la
spiegazione che vi ho fornito è degna di fiducia.”

<sup>46-47</sup> Allora il re Nabucodonosor si inchinò fino a terra
davanti a Daniele e fece fare in suo onore una cerimonia di regali e
profumi. Poi disse a Daniele: “Il vostro Dio è davvero il più importante
fra tutti gli dèi, il Capo di tutti i re e il rivelatore dei misteri,
dato che tu sei stato capace di svelarmi questo segreto.”

<sup>48-49</sup> In seguito, il re assegnò a Daniele grandi onori e
molti regali preziosi. Lo fece governatore della provincia di Babilonia
e capo supremo di tutti i saggi di Babilonia. Su richiesta di Daniele,
il re nominò Sadrach, Mesach e Abdenego amministratori della provincia
di Babilonia. E Daniele divenne consigliere di corte.

---------------------------------------
<sup><a href="#fnt__1" id="fn__1" class="fn_bot">1)</a></sup>
in aramaico: da qui fino al capitolo 7 il testo originale non è più in
ebraico, ma in aramaico, un'altra lingua usata dagli ebrei

---------------------------------------
[<-indietro](da01.html) [avanti ->](da03.html)
