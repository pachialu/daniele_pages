---
layout: page
title: 6
---
[<-indietro](da05.html)

---------------------------------------
#### I nemici di Daniele gli preparano una trappola

<sup><a href="#fn__1" id="fnt__1" class="fn_top">1)</a></sup>
<sup>1-3</sup> Dario decise di nominare centoventi governatori sparsi
per il regno, in modo che in ogni regione ci fosse un suo delegato.
Stabilì tre ministri a cui i governatori dovevano rendere conto della
loro amministrazione, in modo che nessuno potesse andare contro gli
interessi del re. Daniele era uno dei tre ministri, ma, per le sue
qualità eccezionali, superava gli altri due e tutti i governatori. Il re
aveva perfino pensato di affidargli la responsabilità di tutto il regno.

<sup>4-5</sup> Gli altri ministri e i governatori cominciarono a
informarsi se Daniele aveva commesso qualche colpa nei confronti del
regno, ma non ne trovavano perché era fedele, onesto e impeccabile. E
quindi dissero tra di loro: “Non abbiamo trovato motivi per accusare
Daniele, se non che ubbidisce alla legge del suo Dio.”

<sup>6-9</sup> I due ministri e i governatori andarono subito dal re e
gli dissero: “Vi auguriamo di stare sempre bene, re Dario! I ministri
del regno, i prefetti, i governatori, i funzionari e gli ufficiali tutti
d'accordo vi propongono di emanare e pubblicare un decreto del re.
Dovete ordinare questo:  
'Per un periodo di trenta giorni,  
chiunque rivolgerà una preghiera a un dio o a un uomo che non sia voi,  
verrà buttato nella fossa dei leoni.'  
Maestà, emanate questo decreto e sottoscrivetelo in modo che non sia
modificato e sia irrevocabile come tutte le leggi dei Medi e dei
Persiani.” E così il re Dario firmò il decreto.

#### Daniele nella fossa dei leoni

<sup>10-11</sup> Appena Daniele seppe che era stato approvato questo
decreto, si ritirò in casa. Al piano superiore aprì la finestra rivolta
verso Gerusalemme. Come faceva tutti i giorni, tre volte al giorno, si
mise in ginocchio per pregare e lodare il suo Dio. In quel momento i
suoi nemici corsero dentro casa sua e lo trovarono in preghiera che
implorava il suo Dio.

<sup>12-14</sup> Immediatamente andarono dal re per dirgli: “Maestà, non
avete appena firmato un decreto che dice che per un periodo di trenta
giorni chiunque rivolgerà una preghiera a una divinità o a un uomo che
non siete voi verrà buttato nella fossa dei leoni?” Il re rispose:
“Certo! Secondo la legge dei Medi e dei Persiani, il decreto emanato è
irrevocabile.” E continuarono: “Maestà, quel Daniele, deportato dalla
regione di Giuda, non ha rispettato né voi né il vostro decreto: tre
volte al giorno prega il suo Dio.” Appena il re sentì queste accuse, ci
rimase malissimo e decise di salvare Daniele. Fino al tramonto le pensò
tutte per salvarlo.

<sup>15-16</sup> Ma i nemici di Daniele tornarono dal re per dirgli:
“Maestà, lo sapete bene che secondo la legge dei Medi e dei Persiani un
decreto o una decisione firmata dal re è irrevocabile.” Così, per ordine
del re, Daniele fu preso e buttato nella fossa dei leoni. Il re gli
disse: “Speriamo che questo tuo Dio che servi così fedelmente riesca a
salvarti!”

<sup>17-18</sup> Presero una grossa roccia e bloccarono l'apertura della
fossa. Il re la sigillò con il suo timbro personale e quello dei suoi
capi amministratori in modo che nessuno potesse cambiare il destino di
Daniele. Poi rientrò nel suo palazzo per dormire. Non mangiò, e non
riusciva a dormire, ma rifiutò qualunque intrattenimento.

#### Daniele esce sano e salvo dalla fossa dei leoni

<sup>19-22</sup> Il mattino dopo, all'alba, il re si alzò e andò in
fretta alla fossa dei leoni. Si avvicinò e chiamò Daniele con voce
triste: “Daniele, servo del Dio vivente, il tuo Dio che servi fedelmente
ti ha liberato dalle unghie dei leoni?” Daniele gli rispose: “Lunga vita
a voi, Maestà! Sì, il mio Dio ha mandato il suo angelo a chiudere la
bocca dei leoni e non mi hanno fatto niente. Infatti, davanti al mio Dio
sono innocente e anche nei vostri confronti non ho fatto niente di male,
Maestà!”

<sup>23-24</sup> Contento come una Pasqua, il re ordinò di tirare fuori
Daniele dalla fossa. Una volta uscito, era evidente che non aveva danni,
perché aveva avuto fiducia nel suo Dio. Poi il re fece arrestare quelli
che avevano denunciato Daniele, e furono buttati nella fossa dei leoni
con mogli e figli. I leoni li azzannarono e li stritolarono ancora prima
di finire in fondo alla fossa.

<sup>25-27</sup> Più tardi il re Dario rivolse questo messaggio alla
gente di ogni popolo, nazione e lingua in tutto il mondo:  
“Vi auguro una pace perfetta!  
Questo è il mio decreto: in tutto il mio regno tutti devono avere
rispetto assoluto per il Dio di Daniele.  
Lui è il Dio vivente, regna per sempre.  
Il suo regno non verrà mai distrutto, il suo governo dura per sempre.  
Lui libera e salva,  
stupisce con miracoli in cielo e sulla terra.  
Lui ha liberato Daniele dalle unghie dei leoni.”

<sup>28</sup> In seguito, Daniele occupò un posto importante nel regno
di Dario e poi in quello di Ciro, re dei Persiani.

---------------------------------------
<sup><a href="#fnt__1" id="fn__1" class="fn_bot">1)</a></sup>
Daniele 6:1-28 nei testi antichi e in alcune Bibbie italiane è numerato
6:2-29

---------------------------------------
[<-indietro](da05.html)
