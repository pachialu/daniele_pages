---
layout: page
title: 2
---
[<-indietro](da01.html) [avanti ->](da03.html)

--------------------------------
#### Il primo sogno di Nabucodonosor

<sup>1-4</sup> Una notte, durante il secondo anno del suo regno,
Nabucodonosor fece un sogno. Rimase talmente sconvolto che non riuscì
più a dormire. Allora fece chiamare i saggi, i maghi, gli incantatori,
gli astrologi per spiegargli quello che aveva sognato. Quando arrivarono
e si presentarono, il re disse: “Stanotte ho fatto un sogno che mi ha
sconvolto. Vorrei sapere da voi la spiegazione di quello che ho
sognato.” I maghi risposero al re <sup><a href="#fn__1" id="fnt__1" class="fn_top">1)</a></sup>: “Lunga vita
a te, maestà\! Raccontaci che cosa hai sognato e noi te lo spiegheremo.”

<sup>5-6</sup> Il re disse: “Ascoltate bene. Ho deciso che se non mi
rivelerete il contenuto e il significato del sogno sarete tagliati a
pezzi e le vostre case saranno trasformate in discarica. Se invece me lo
spiegherete vi farò diventare ricchi e famosi. Perciò ditemi cosa ho
sognato e cosa significa.”

<sup>7-9</sup> I maghi ci riprovarono, e dissero al re: “Maestà,
raccontaci che cosa hai sognato e noi te ne daremo la spiegazione.” E il
re: “Vedo che cercate di prendere tempo perché avete capito che non ho
intenzione di cambiare idea. Ma se non mi rivelerete quel che ho
sognato, finirete tutti alla stessa maniera. Mi sembra invece che vi
siete messi d'accordo per fare i furbetti e cercare qualche stratagemma,
sperando che cambi qualcosa. Invece, prima di tutto, dovete dirmi cosa
ho sognato. Solo così sarò sicuro che poi me lo saprete spiegare.”

<sup>10-13</sup> I maghi protestarono: “Maestà, nessuno al mondo può
fare quello che tu ci imponi. Nessun re, per quanto grande o potente, ha
mai chiesto una cosa simile a un suo indovino, mago o incantatore. Ci
stai chiedendo una cosa impossibile: nessuno può darti la risposta, se
non forse gli dèi, che però non abitano qui tra noi.” A questo punto il
re si infuriò, e diede ordine di uccidere tutti i saggi di Babilonia. La
sentenza venne resa ufficiale e i saggi, compresi Daniele e i suoi
compagni, stavano per essere messi a morte.

#### Dio svela a Daniele il sogno del re

<sup>14-15</sup> Daniele si rivolse con prudenza e saggezza ad Arioch,
capo delle guardie del re, che si stava organizzando per sterminare i
saggi di Babilonia, e gli chiese come mai una sentenza così dura da
parte del re. Arioch gli spiegò.

<sup>16-18</sup> Subito Daniele si presentò dal re supplicandogli di
concedergli un po' di tempo per poi spiegargli il significato del suo
sogno. Daniele tornò a casa e raccontò tutto ai suoi compagni Anania,
Misaele e Azaria. Li invitò a supplicare il Dio del Cielo, che avesse
pietà, e che rivelasse questo sogno misterioso, e che non fossero
uccisi, né loro, né gli altri saggi di Babilonia.

<sup>19-23</sup> Durante la notte, a Daniele venne svelato il mistero
con un sogno. Allora Daniele lodò il Dio del Cielo dicendo:  
“Ringraziamo Dio in ogni momento perché è saggio e potente\!  
E' lui che decide i tempi e gli eventi, abbatte i re o li tiene in
piedi.  
Lui dona intelligenza ai saggi, e la prudenza agli intelligenti.  
Svela i segreti più misteriosi, conosce le cose che si nascondono nel
buio. Lui è avvolto di luce.  
Io voglio lodare e ringraziare te, Dio dei miei antenati:  
tu mi hai donato la saggezza e la forza.  
Hai risposto alla nostra preghiera e ci hai fatto sapere quello che
preoccupa il re.”

#### Daniele dà al re la spiegazione del sogno

<sup>24-25</sup> Poi Daniele andò da Arioch, l'ufficiale incaricato dal
re ad uccidere i saggi di Babilonia, per dirgli: “Non uccidere i saggi
di Babilonia\! Portami dal re e gli darò la spiegazione del sogno.”
Arioch portò subito Daniele dal re e disse: “Maestà, tra gli Ebrei
deportati c'è uno che può darti la spiegazione del sogno.”

<sup>26-28</sup> Il re, rivolto a Daniele, detto anche Baltazzar, gli
domandò: “E' vero che puoi raccontarmi il sogno e darmene la
spiegazione?” Daniele gli rispose: “Maestà, nessun saggio, nessun mago,
nessun indovino, nessun incantatore potrà svelarti il mistero del sogno.
Ma in Cielo c'è un Dio che rivela i misteri. E' lui che fa conoscere a
te, re Nabucodonosor, il futuro.”

<sup>28-30</sup> “Ecco quello che hai visto in sogno mentre dormivi:
appena ti sei coricato, Maestà, hai cominciato a pensare al futuro.
Allora Dio che svela i misteri te lo ha rivelato. Per quanto riguarda
me, questo sogno misterioso mi è stato svelato non perché sono più
saggio di tutti gli altri, ma per poter comunicare a te il significato
del sogno e farti sapere quello che ti angoscia.”

<sup>31-35</sup> “Ecco quello che hai visto, Maestà: dritta davanti a te
c'era una statua altissima e imponente, che brillava come il sole. La
testa della statua era di oro fino, il petto e le braccia di argento, il
ventre e i fianchi di bronzo, le gambe di ferro, e i piedi in parte di
ferro e in parte di terracotta. Mentre stavi osservando, una pietra si è
staccata dalla montagna, senza intervento umano, ed è andata a sbattere
contro i piedi di ferro e di terracotta della statua e li ha demoliti.
Allora non solo il ferro e la terracotta ma anche il bronzo, l'argento e
l'oro sono stati ridotti in polvere. Come i fuochi d'artificio in paese
d'estate, il vento li ha portati via senza lasciare traccia. Intanto la
pietra che aveva colpito la statua è diventata una grande montagna che
coprì tutta la terra.”

<sup>36-43</sup> “Questo è il tuo sogno, Maestà; ora ecco la sua
spiegazione: tu sei il più grande tra tutti i re. Il Dio del Cielo ti ha
dato l'autorità, la potenza, la forza e l'onore; ti ha fatto capo di
tutti gli uomini, gli animali e gli uccelli, ovunque si trovino: tu sei
il loro padrone. Quindi, Maestà, la testa d'oro sei tu\! Un altro regno,
meno potente, sorgerà dopo di te. Poi un terzo regno, quello di bronzo,
dominerà la terra. Seguirà un quarto regno, duro come il ferro. Come il
ferro spezza e polverizza tutto, così quel regno romperà e ridurrà in
polvere i regni precedenti. Come hai visto, i piedi della statua e le
loro dita sono in parte di terracotta e in parte di ferro: questo
significa che il regno non sarà unito. Ma avrà qualcosa della durezza
del ferro perché, come hai visto, il ferro è unito alla terracotta. Le
dita fatte di ferro e terracotta indicano che questo regno sarà in parte
forte e in parte fragile; mostrano anche che alcuni re faranno alleanza
attraverso matrimoni ma, come il ferro non si mescola con la terracotta,
queste alleanze non saranno stabili.”

<sup>44-45</sup> “Al tempo di questi re, il Dio del Cielo farà nascere
un regno che non sarà mai distrutto e non cederà mai il governo a
un'altra nazione. Questo regno durerà per sempre, dopo aver distrutto
tutti i regni precedenti e aver messo fine alla loro esistenza. Ecco il
significato della pietra che hai visto staccarsi dalla montagna senza
intervento umano, per frantumare il ferro, il bronzo, la terracotta,
l'argento e l'oro della statua. Così, Maestà, il grande Dio ti ha fatto
conoscere il futuro. Il tuo sogno è una vera rivelazione e la
spiegazione che ti ho fornito è degna di fiducia.”

<sup>46-47</sup> Allora il re Nabucodonosor si inchinò fino a terra
davanti a Daniele, gli rese omaggio e ordinò di fargli una cerimonia di
regali e profumi. Poi disse a Daniele: “Il vostro Dio è davvero il più
grande fra tutti gli dèi, il Capo di tutti i re e il rivelatore dei
misteri, dato che tu sei stato capace di svelarmi questo segreto.”

<sup>48-49</sup> In seguito, il re concesse a Daniele grandi onori e gli
diede molti regali preziosi. Lo fece governatore della provincia di
Babilonia e capo supremo di tutti i saggi di Babilonia. Su richiesta di
Daniele, il re fece Sadrach, Mesach e Abdenego amministratori della
provincia di Babilonia. E Daniele divenne consigliere di corte.

---------------------------------------
<sup><a href="#fnt__1" id="fn__1" class="fn_bot">1)</a></sup>
in aramaico: da qui fino al capitolo 7 il testo originale non è più in
ebraico, ma in aramaico, un'altra lingua usata dagli ebrei

---------------------------------------
[<-indietro](da01.html) [avanti ->](da03.html)
