---
layout: page
title: 3
---
[<-indietro](da02.html) [avanti ->](da04.html)

--------------------------------
#### La statua d'oro di Nabucodonosor

<sup>1-3</sup> Il re Nabucodonosor fece costruire una statua d'oro alta
trenta metri e larga tre e la fece collocare nella pianura di Dura,
nella provincia di Babilonia. Poi mandò messaggeri per convocare tutti i
personaggi più importanti della provincia: i viceré, i prefetti, i
governatori, i consiglieri, i tesorieri, i giudici e i magistrati. Li
invitava all'inaugurazione della statua d'oro che aveva fatto. Tutti
questi alti funzionari vennero all'inaugurazione e si radunarono davanti
alla statua per la cerimonia ufficiale.

<sup>4-7</sup> Un annunciatore gridò ad alta voce: “Gente di ogni
popolo, lingua e nazione, ascoltate questo ordine. Appena sentirete il
suono della tromba, del flauto, degli strumenti a corda, della zampogna
e degli altri strumenti musicali, vi inchinerete fino a terra per
adorare la statua d'oro che il re Nabucodonosor ha fatto costruire.
Chiunque si rifiuta di inchinarsi per adorarla verrà subito bruciato in
una fornace accesa.” Perciò, appena la gente di ogni popolo, lingua e
nazione sentì suonare la tromba, il flauto, gli strumenti a corda, la
zampogna e gli altri strumenti musicali, si inchinò fino a terra e adorò
la statua d'oro che il re Nabucodonosor aveva fatto costruire.

<sup>8-12</sup> Subito dopo alcuni Babilonesi vennero a denunciare gli
Ebrei. Andarono dal re Nabucodonosor dicendo: “Lunga vita a voi, Maestà!
Voi stesso, o re, avete dato quest'ordine: 'Tutti dovranno inchinarsi
fino a terra per adorare la statua d'oro appena sentiranno suonare la
tromba, il flauto, gli strumenti a corda, la zampogna e gli altri
strumenti. Chiunque si rifiuta di inchinarsi per adorare la statua,
verrà subito buttato in una fornace accesa.' Ma, Maestà, gli Ebrei
Sadrach, Mesach e Abdenego che avete nominato amministratori della
provincia di Babilonia non hanno rispettato il vostro ordine: si
rifiutano di servire i vostri dèi e di adorare la statua d'oro che avete
costruito.”

<sup>13-15</sup> Il re si offese e ordinò di chiamare subito Sadrach,
Mesach e Abdenego. Appena arrivarono, gli chiese: “Sadrach, Mesach e
Abdenego, è vero che vi rifiutate di servire i miei dèi e di adorare la
statua d'oro che ho costruito? Quando sentirete di nuovo suonare la
tromba, il flauto, gli strumenti a corda, la zampogna e gli altri
strumenti, sarete pronti a inchinarvi fino a terra per adorare la statua
che ho costruito? Se vi rifiutate vi farò subito carbonizzare in una
fornace a mille gradi. Nessun dio potrà liberarvi dal mio potere!”

<sup>16-18</sup> Ma Sadrach, Mesach e Abdenego risposero al re: “Maestà,
non abbiamo bisogno di giustificarci. Dovete sapere comunque che il
nostro Dio, quel Dio che noi serviamo, è capace di salvarci. Sì, Maestà,
lui ci libererà dalla fornace accesa e dal vostro potere. E anche se non
lo facesse, dovete sapere, Maestà, che noi ci rifiutiamo di servire i
vostri dèi e di adorare la statua d'oro che avete costruito.”

<sup>19-23</sup> Nabucodonosor s'infuriò violentemente con Sadrach,
Mesach e Abdenego e ordinò di aumentare il fuoco della fornace sette
volte più del solito. Poi comandò ad alcuni soldati tra i più forti del
suo esercito di legare Sadrach, Mesach e Abdenego e di buttarli nella
fornace. Senza perdere tempo, furono buttati nel fuoco, così com'erano,
vestiti, con i mantelli, i sandali, le tuniche e i turbanti. Come da
ordine severo del re, la fornace era stata accesa al massimo, tanto che
gli stessi soldati che andarono per gettare nel fuoco Sadrach, Mesach e
Abdenego, morirono bruciati dalle fiamme. Sadrach, Mesach e Abdenego
caddero, tutti e tre, legati, nella fornace infiammata.

#### I tre amici salvati dalla fornace

<sup>24-25</sup> A questo punto il re Nabucodonosor scattò in piedi
dalla sorpresa e domandò ai suoi ministri: “Non abbiamo buttato tre
uomini legati in mezzo al fuoco?” E loro: “Certo, maestà!” Il re
continuò: “Ma io vedo quattro uomini slegati che camminano in mezzo al
fuoco. Non sono bruciati e il quarto sembra un dio in persona.”

<sup>26-27</sup> Nabucodonosor si avvicinò alla bocca della fornace
infuocata e gridò: “Sadrach, Mesach e Abdenego, servi del Dio Supremo,
uscite fuori!” Loro uscirono subito dalla fornace. I viceré, i prefetti,
i governatori e i ministri del re si radunarono per vederli: i loro
corpi non erano stati ustionati, non avevano un capello bruciato, né
vestiti rovinati, e neanche puzzavano di bruciato.

<sup>28-30</sup> Il re gridò: “Il Dio di Sadrach, di Mesach e di
Abdenego è grande! Lui ha mandato il suo angelo a salvare i suoi servi
che, fidandosi di lui, hanno disubbidito ai miei ordini. Hanno preferito
mettere in pericolo la loro vita piuttosto che servire e adorare altri
dèi. Perciò io ordino: se qualcuno, di qualsiasi popolo, lingua o
nazione, offende il Dio di Sadrach, di Mesach e di Abdenego sarà
tagliato a pezzi e la sua casa trasformata in discarica. Nessun altro
Dio può compiere una liberazione simile.” Successivamente il re affidò a
Sadrach, Mesach e Abdenego incarichi di maggiore responsabilità nella
provincia di Babilonia.

<sup>31-32</sup> Il re Nabucodonosor inviò questo messaggio alla gente
di ogni popolo, nazione e lingua che abita nel mondo intero:  
“Vi auguro una pace perfetta!  
Voglio cogliere l'occasione per farvi conoscere i fatti straordinari e i
miracoli che il Dio Supremo ha realizzato in mio favore:  
solo Lui riesce in queste imprese e fa miracoli incredibili.  
Questo Dio regnerà per sempre, il suo governo non finirà mai!”

---------------------------------------
[<-indietro](da02.html) [avanti ->](da04.html)