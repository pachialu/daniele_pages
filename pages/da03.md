---
layout: page
title: 3
---
[<-indietro](da02.html) [avanti ->](da04.html)

--------------------------------
#### La statua d'oro di Nabucodonosor

<sup>1-3</sup> Il re Nabucodonosor fece costruire una statua d'oro alta
trenta metri e larga tre e la fece collocare nella pianura di Dura,
nella provincia di Babilonia. Poi il re mandò messaggeri a convocare
tutti i più alti funzionari della provincia: i viceré, i prefetti, i
governatori, i consiglieri, i tesorieri, i giudici e i magistrati. Li
invitava alla inaugurazione della statua d'oro che aveva fatto. Tutti
questi alti funzionari vennero all'inaugurazione e si radunarono davanti
alla statua per la cerimonia ufficiale.

da TILC <sup>4-7</sup> Un annunciatore gridò ad alta voce: “Gente di
ogni popolo, lingua e nazione, ascoltate questo ordine: Appena sentirete
il suono della tromba, del flauto, degli strumenti a corda, della
zampogna e degli altri strumenti musicali, vi inchinerete fino a terra
per adorare la statua d'oro che il re Nabucodonosor ha fatto collocare.
Chiunque si rifiuta di inchinarsi per adorarla verrà subito bruciato in
una fornace accesa'. Perciò, appena la gente di ogni popolo, lingua e
nazione sentì suonare la tromba, il flauto, gli strumenti a corda, la
zampogna e gli altri strumenti musicali, si inchinò fino a terra e adorò
la statua d'oro che il re Nabucodonosor aveva eretto.

<sup>8-12</sup> Subito dopo alcuni Babilonesi vennero a denunciare gli
Ebrei. Si rivolsero al re Nabucodonosor dicendo: “Lunga vita a te,
Maestà\! Tu stesso, re, hai dato quest'ordine: 'Tutti dovranno
inchinarsi fino a terra per adorare la statua d'oro appena sentiranno
suonare la tromba, il flauto, gli strumenti a corda, la zampogna e gli
altri strumenti. Chiunque si rifiuta di inchinarsi per adorare la
statua, verrà subito buttato in una fornace accesa.' Ma, Maestà, gli
Ebrei Sadrach, Mesach e Abdenego a cui hai affidato l'amministrazione
della provincia di Babilonia non hanno rispettato il tuo ordine: si
rifiutano di servire i tuoi dèi e di adorare la statua d'oro che tu hai
eretto.”

<sup>13-15</sup> Allora il re si offese e ordinò di chiamare subito
Sadrach, Mesach e Abdenego. Appena arrivarono, gli chiese: “Sadrach,
Mesach e Abdenego, è vero che vi rifiutate di servire i miei dèi e di
adorare la statua d'oro che io ho eretto? Quando sentirete di nuovo
suonare la tromba, il flauto, gli strumenti a corda, la zampogna e gli
altri strumenti, sarete pronti a inchinarvi fino a terra per adorare la
statua che io ho costruito? Se vi rifiutate vi farò subito carbonizzare
in una fornace a mille gradi. Nessun dio potrà liberarvi dal mio
potere\!

<sup>16-18</sup> Ma Sadrach, Mesach e Abdenego risposero al re: “Maestà,
non abbiamo bisogno di giustificarci. Sappi comunque che il nostro Dio,
quel Dio che noi serviamo è capace di salvarci. Sì, Maestà, lui ci
libererà dalla fornace accesa e dal tuo potere. E anche se non lo
facesse, sappi, Maestà, che noi ci rifiutiamo di servire i tuoi dèi e di
adorare la statua d'oro che tu hai eretto.”

<sup>19-23</sup> Nabucodonosor s'infuriò violentemente con Sadrach,
Mesach e Abdenego e ordinò di aumentare il fuoco della fornace sette
volte più del solito. Comandò poi ad alcuni soldati tra i più forti del
suo esercito di legare Sadrach, Mesach e Abdenego e di gettarli nella
fornace. E subito, così com'erano vestiti, con i mantelli, i sandali, le
tuniche e i turbanti furono gettati nel fuoco. Secondo l'ordine severo
del re, la fornace era stata accesa al massimo. Perciò, appena i soldati
andarono per gettare nel fuoco Sadrach, Mesach e Abdenego, loro stessi
morirono bruciati dalle fiamme. Sadrach, Mesach e Abdenego caddero,
tutti e tre, legati, nella fornace infiammata.

#### I tre amici salvati dalla fornace

<sup>24-25</sup> A questo punto il re Nabucodonosor scattò in piedi
meravigliato e domandò ai suoi ministri: “Non abbiamo buttato tre uomini
legati in mezzo al fuoco?” Loro risposero: “Certo, maestà\!” Il re
continuò: “Ma io vedo quattro uomini, sciolti, camminare in mezzo al
fuoco. Non sono bruciati e il quarto sembra un dio in persona.”

<sup>26-27</sup> Nabucodonosor si avvicinò alla bocca della fornace
infuocata e gridò: “Sadrach, Mesach e Abdenego, servi del Dio Altissimo,
uscite fuori\!.” Loro uscirono subito dalla fornace. I viceré, i
prefetti, i governatori e i ministri del re si radunarono per vederli: i
loro corpi non erano stati ustionati, non avevano un capello bruciato,
né vestiti danneggiati, e non avevano nessuna puzza di bruciato.

<sup>28-30</sup> Il re gridò: “Lode al Dio di Sadrach, di Mesach e di
Abdenego\! Lui ha mandato il suo angelo a salvare i suoi servi che,
confidando in lui, hanno trasgredito i miei ordini. Hanno preferito
mettere in pericolo la loro vita piuttosto che servire e adorare altri
dèi. Perciò io ordino: se qualcuno, a qualsiasi popolo, lingua o
nazione appartenga, offende il Dio di Sadrach, di Mesach e di Abdenego
sarà tagliato a pezzi e la sua casa trasformata in una discarica. Nessun
altro Dio può compiere una simile liberazione.” In seguito il re affidò
a Sadrach, Mesach e Abdenego incarichi di maggiore responsabilità nella
provincia di Babilonia.

<sup>31-32</sup> Il re Nabucodonosor inviò questo messaggio alla gente
di ogni popolo, nazione e lingua che abita nel mondo intero: “Vi auguro
una pace perfetta\! Mi è sembrato opportuno farvi conoscere i fatti
straordinari e i miracoli che il Dio Altissimo ha realizzato in mio
favore: Solo Lui riesce in queste imprese e a fare miracoli incredibili.
Questo Dio regnerà per sempre, il suo governo non avrà mai fine\!”

---------------------------------------
[<-indietro](da02.html) [avanti ->](da04.html)