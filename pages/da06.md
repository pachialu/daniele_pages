---
layout: page
title: 6
---

---------------------------------------
[<-indietro](da05.html) [avanti ->](da07.html)

---------------------------------------
#### I nemici di Daniele gli preparano una trappola

<sup>[1)](#fn__1)</sup> <sup>1-3</sup>Dario decise di nominare
centoventi governatori in tutto il regno in modo che in ogni regione ci
fosse qualcuno che lo rappresentasse. Stabilì tre ministri a cui i
governatori dovevano rendere conto della loro amministrazione, in modo
che nessuno potesse andare contro agli interessi del re. Daniele era uno
dei tre ministri, ma, per le sue qualità eccezionali, superava gli altri
due e tutti i governatori. Il re aveva perfino pensato di affidargli la
responsabilità di tutto il regno.

<sup>4-5</sup>Allora gli altri ministri e i governatori cominciarono a
informarsi se Daniele aveva commesso qualche colpa nei confronti del
regno, ma non ne trovavano perché era fedele, onesto e impeccabile. E
quindi dissero tra di loro: 'Non abbiamo trovato alcun motivo per
accusare Daniele, se non il fatto che ubbidisce alla legge del suo Dio'.

<sup>6-9</sup>I due ministri e i governatori andarono subito dal re e
gli dissero: “Ti auguriamo di stare sempre bene, re Dario\! I ministri
del regno, i prefetti, i governatori, i funzionari e gli ufficiali tutti
d'accordo ti propongono di emanare e pubblicare un decreto del re. Devi
ordinare questo:  
'Per un periodo di trenta giorni, chiunque rivolgerà una preghiera a un
dio o a un uomo che non sia te, verrà buttato nella fossa dei leoni.'  
Maestà, emana questo decreto e sottoscrivilo in modo che non sia
modificato e sia irrevocabile come tutte le leggi dei Medi e dei
Persiani.” E così il re Dario firmò il decreto.

#### Daniele nella fossa dei leoni

<sup>10-11</sup>Appena Daniele seppe che era stato approvato questo
decreto, si ritirò in casa. Al piano superiore aprì la finestra rivolta
verso Gerusalemme. Come faceva tutti i giorni, tre volte al giorno, si
mise in ginocchio per pregare e lodare il suo Dio. In quel momento i
suoi nemici corsero dentro casa sua e lo trovarono in preghiera che
implorava il suo Dio.

<sup>12-14</sup>Immediatamente andarono dal re per dirgli: “Maestà, non
hai appena firmato un decreto che dice che per un periodo di trenta
giorni chiunque rivolgerà una preghiera a una divinità o a un uomo che
non sei tu verrà buttato nella fossa dei leoni?” Il re rispose: “Certo\!
Secondo la legge dei Medi e dei Persiani, il decreto emanato è
irrevocabile.” E continuarono: “Maestà, quel Daniele, deportato dalla
regione di Giuda, non ha rispettato né te né il tuo decreto: tre volte
al giorno prega il suo Dio.” Appena il re sentì queste accuse, fu
profondamente addolorato e decise di salvare Daniele. Fino al tramonto
le pensò tutte per salvarlo.

<sup>15-16</sup>Ma i nemici di Daniele ritornarono dal re per dirgli:
“Maestà, tu sai bene che secondo la legge dei Medi e dei Persiani un
decreto o una decisione firmata dal re è irrevocabile.” Così, per ordine
del re, Daniele fu preso e buttato nella fossa dei leoni. Il re gli
disse: “Speriamo che ti salvi il tuo Dio che servi così fedelmente\!”

<sup>17-18</sup>Presero una grossa roccia e bloccarono apertura della
fossa. Il re la sigillò con il suo sigillo personale e quello dei suoi
alti funzionari in modo che nessuno potesse cambiare il destino di
Daniele. Il re rientrò poi nel suo palazzo per dormire. Non volle
mangiare, e pur non riuscendo a dormire, rifiutò qualunque
intrattenimento.

#### Daniele esce sano e salvo dalla fossa dei leoni

<sup>19-22</sup>Il mattino dopo, all'alba, il re si alzò e andò in
fretta alla fossa dei leoni. Si avvicinò e chiamò Daniele con voce
triste: “Daniele, servo del Dio vivente, il tuo Dio che servi fedelmente
ti ha liberato dagli artigli dei leoni?” Daniele gli rispose: “Lunga
vita a te, maestà\! Sì, il mio Dio ha mandato il suo angelo a chiudere
la bocca dei leoni e non mi hanno fatto niente. Infatti, davanti al mio
Dio sono innocente e anche nei tuoi riguardi non ho commesso alcuna
colpa, maestà\!”

<sup>23-24</sup>Pieno di gioia, il re diede ordine di tirare fuori
Daniele dalla fossa. Una volta uscito, fu subito evidente che non aveva
danni, perché aveva avuto fiducia nel suo Dio. Poi il re fece arrestare
i signori che avevano denunciato Daniele, e furono buttati nella fossa
dei leoni con mogli e figli. I leoni li azzannarono e li stritolarono
ancora prima che finissero sul fondo della fossa.

<sup>25-27</sup> Più tardi il re Dario rivolse questo messaggio alla
gente di ogni popolo, nazione e lingua che abita su tutta la terra: “Vi
auguro una pace perfetta\!  
Questo è il mio decreto: in tutto il mio regno tutti devno avere
rispetto assoluto per il Dio di Daniele.  
Lui è il Dio vivente, regna per sempre.  
Il suo regno non verrà mai distrutto, il suo governo dura per sempre.  
Lui libera e salva,  
stupisce con miracoli nel cielo e sulla terra.  
Lui ha liberato Daniele dagli artigli dei leoni.”

<sup>28</sup> In seguito, Daniele occupò un posto importante nel regno
di Dario e poi in quello di Ciro, re dei Persiani.

<sup>[1)](#fnt__1)</sup>
Daniele 6:1-28 nei testi antichi in Aramaico è numerato 6:2-29

---------------------------------------
[<-indietro](da05.html) [avanti ->](da07.html)
